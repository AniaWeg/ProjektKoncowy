# **Testowanie eksploracyjne** 
Testowanie eksploracyjne polega na projektowaniu, wykonywaniu i rejestrowaniu przebiegu testów tzw. nieformalnych — czyli testów nigdzie wcześniej niezaprojektowanych. Następnie dokonuje się oceny ich działania w sposób dynamiczny poprzez wykonanie testów. Wynik testu dostarcza testerom oraz interesariuszom projektu wiedzy o stanie testowanego fragmentu aplikacji.

### Czynności wchodzące w zakres testowania eksploracyjnego

**Eksploracja danego produktu** — definiuje się cel oraz funkcje produktu, typ przetwarzanych danych, obszary potencjalnych problemów. Zdolność do przeprowadzenia testów eksploracyjnych zależeć będzie od doświadczenia testerów, znajomości aplikacji i czasu przeznaczonego na testowanie.

**Projektowanie testów** — określa się strategię, sposób używania, obserwowania oraz oceny testowanego oprogramowania.

**Wykonanie testów** — rozpoczęcie pracy z oprogramowaniem, obserwacja zachowania oprogramowania, wykorzystanie obserwacji do formułowania hipotez o tym, jak działa oprogramowanie.

**Heurystyki** — wskazówki inżynierskie, pomagające w wyznaczeniu priorytetów działania.

**Ocenianie rezultatów** — udokumentowanie przebiegu sesji testowania eksploracyjnego, wykonanych działań, znalezionych błędów.

**Testowanie eksploracyjne** przeprowadza się w sesjach. Zazwyczaj odbywa się to w ściśle określonym przedziale czasu, a tester może dokumentować wykonane kroki oraz uzyskane informacje w arkuszu sesji testowej.

Testowanie eksploracyjne jest przydatne, kiedy testerzy nie posiadają lub posiadają niepełną specyfikację, często stosowane jest też, kiedy pojawia się presja czasu.
